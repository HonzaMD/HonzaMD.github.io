---
layout: maincs
title: KRKAL 2
lang: cs
submenu: krkal2
---
# Krkal 2

Krkal je logicko-akční hra. Hráč v ní ovládá postavičku, kterou vidí shora. 
Hra je rozdělena na několik samostatných úrovní (levelů). Úkolem v každém levelu 
je projít „bludištěm“, vyřešit přitom všechny nástrahy a dostat se do EXITu. 
Hlavní myšlenka je tedy jednoduchá, její realizace se ovšem v některých 
(téměř ve všech pokročilých) levelech stává peklem.

Inspirací při tvorbě Krkala byly hry jako Robbo, Boulderdash (Supaplex), či Sokoban, 
ale Krkal si nakonec našel vlastní cestu. Tou je především ohromné množství různých 
"věcí" či "předmětů" nebo také stavebních prvků, ze kterých se nakonec poskládá level. 
Předměty mezi sebou navíc podle složitých pravidel interagují, ovlivňují se, prostě žijí. 
To umožňuje stavět velmi ROZMANITÉ levely, v každém z nich pak narazíte na něco nového, originálního.

Příběh hry je o skupině dobrodruhů, kteří se vydávají do nebezpečného a záhadného světa Labyrintu. 
Objeví dávnou civilizaci, která Labyrint postavila? Poznají tajemství Labyrintu? Splní si svá přání? 
Nebo se nikdy nevrátí stejně jako většina těch před nimi?

Zásada číslo jedna při hraní Krkala je „nebejt slepej“ a všímat si všech věcí. Naprosto všech. 
Věci v levelech většinou nejsou umisťovány zbytečně. Pokud už si dané věci všimnu, můžu začít přemýšlet: 
na co ta věc je, k čemu slouží, s čím souvisí a jak bych ji mohl využít. 
Zvláštní pozornost je proto třeba věnovat věcem nenápadným, zatím nedostupným 
(že se k něčemu neumím dostat, ještě neznamená, že se k tomu dostat nelze!), 
či na první pohled zbytečným. Také je třeba si uvědomit, že mnoho levelů se může řešit mnoha způsoby. 
Některé věci lze dělat v libovolném pořadí. Někdy na pořadí vůbec nezaleží a někdy volba chybného pořadí řešení 
problému způsobí, že se dostaneš do situace, ze které už level nelze dohrát.

Krkal obsahuje i Editor levelů. Pomocí tohoto editoru si může každý trochu zkušenější hráč naeditovat 
vlastní level. Jak používat editor levelů se dozvíte v dokumentaci k editoru. 

Hra Krkal 2 byla vytvořena ve stejnojmenném herním enginu v roce 
2004. Engine vznikl jako projekt na Matematicko-Fyzikální Fakultě
Univerzity Karlovy a byl dále vyvíjen jako diplomová práce tamtéž.
Původní Krkal 1 je z roku 1997 a tato verze 2.5 vzniká k 20tiletému 
výročí hry Krkal - 2017.
